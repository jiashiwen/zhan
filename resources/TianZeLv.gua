履：履虎尾，不咥人，亨。
初九：素履往，无咎。
九二：履道坦坦，幽人贞吉。
六三：眇能视，跛能履，履虎尾，咥人，凶。 武人为于大君。
九四：履虎尾，愬愬，终吉。
九五：夬履，贞厉。
上九：视履考祥，其旋元吉。
彖曰 履，柔履刚也。说而应乎乾，是以履虎尾，不咥人，亨。刚中正， 履帝位而不疚，光明也。

象曰 上天下泽，履；君子以辩上下，定民志。

初九 素履往，无咎。
象曰 素履之往，独行愿也。
九二 履道坦坦，幽人贞吉。
象曰 幽人贞吉，中不自乱也。
六三 眇能视，跛能履，履虎尾，咥人，凶。 武人为于大君。
象曰 眇能视；不足以有明也。跛能履；不足以与行也。咥人之凶；位不当也。 武人为于大君；志刚也。
九四 履虎尾，愬愬，终吉。
象曰 愬愬终吉，志行也。
九五 夬履，贞厉。
象曰 夬履贞厉，位正当也。
上九 视履考祥，其旋元吉。
象曰 元吉在上，大有庆也。
