大有：元亨。
初九：无交害，匪咎，艰则无咎。
九二：大车以载，有攸往，无咎。
九三：公用亨于天子，小人弗克。
九四：匪其彭，无咎。
六五：厥孚交加，威如；吉。
上九：自天祐之，吉无不利。
彖曰 大有，柔得尊位，大中而上下应之，曰大有。其德刚健而文明，应 乎天而时行，是以元亨。

象曰 火在天上，大有；君子以遏恶扬善，顺天休命。

初九 无交害，匪咎，艰则无咎。
象曰 大有初九，无交害也。
九二 大车以载，有攸往，无咎。
象曰 大车以载，积中不败也。
九三 公用亨于天子，小人弗克。
象曰 公用亨于天子，小人害也。
九四 匪其彭，无咎。
象曰 匪其彭，无咎；明辨晢也。
六五 厥孚交加，威如；吉。
象曰 厥孚交加，信以发志也。 威如之吉，易而无备也。
上九 自天祐之，吉无不利。
象曰 大有上吉，自天祐也。
